
###Γενικά
Πολύ συχνά τόσο για ερευνητικά έργα όσο και για εμπορικές εφαρμογές απαιτείται η προμήθεια ενημερωμένων και αξιόπιστων δεδομένων με καλή κάλυψη του οδικού δικτύου της χώρας, που να είναι διαχειρίσιμα από Συστήματα Γεωγραφικών Πληροφοριών (GIS). Συνήθως, τέτοια δεδομένα για τον ελλαδικό χώρο δεν διατίθενται δωρεάν, καθώς αποτελούν εμπορικά προϊόντα.

Το κενό αυτό έρχονται να καλύψουν τα δεδομένα οδικών αξόνων του [OSM Project](https://www.openstreetmap.org/), το οποίο αποτελεί μία εξαιρετική πηγή δεδομένων χωρίς κόστος για τον τελικό χρήστη. Το OSM Project παρέχει δεδομένα με εκτενή γεωγραφική κάλυψη που μπορούν να εξυπηρετήσουν πολλαπλές ανάγκες. Η λεπτομέρεια των δεδομένων καθώς και η διαρκής ενημέρωσή τους από μία ευρεία κοινότητα χρηστών παρέχουν ένα πολύ καλό υπόβαθρο για εφαρμογές που σχετίζονται με οδικά συγκοινωνιακά δίκτυα.

Στην πρωτογενή τους μορφή όμως, τα οδικά δεδομένα του OSM δεν μπορούν να χρησιμοποιηθούν άμεσα από αρκετές εφαρμογές GIS, όπως εφαρμογές πλοήγησης, εύρεσης βέλτιστης διαδρομής κλπ., λόγω ορισμένων αδυναμιών που παρουσιάζουν, όπως:

1. Μη ύπαρξη τοπολογικών κόμβων (nodes) στις περισσότερες διασταυρώσεις των αξόνων.
2. Ατέλειες και ασυνέχειες της κατηγοριοποίησης των οδικών αξόνων.

Οι εργασίες του παρόντος έργου στοχεύουν στην αντιμετώπιση των προβλημάτων αυτών.

###Προμήθεια Δεδομένων
Τα δεδομένα του OSM καλύπτουν όλες τις χώρες, η παρούσα πρόταση όμως εστιάζεται στο το υποσύνολό τους που αφορά στον ελλαδικό χώρο, με πιλοτική εφαρμογή στην Αττική. Υπάρχουν διάφοροι τρόποι εξαγωγής δεδομένων του OSM, όταν όμως απαιτείται η προμήθεια μεγάλου μέρους τους (π.χ. κάλυψης ολόκληρης χώρας) τότε μπορεί να προκύψουν διάφορα προβλήματα λόγω του μεγέθους τους.

Για να παρακαμφθεί το ζήτημα αυτό, επιλέγεται ως πηγή δεδομένων OSM ο ιστότοπος [Geofabrik](http://download.geofabrik.de/), από τον οποίο μπορούν να ληφθούν έτοιμα δεδομένα του OSM για την Ελλάδα σε μορφή _ESRI shapefile_, που είναι κατάλληλη για χρήση από GIS.

###Συνοπτική Περιγραφή Εργασιών
* Κατάτμηση τόξων οδικού δικτύου στους κόμβους όλων των διασταυρώσεων.
* Επανασύνδεση των τόξων που είναι χαρακτηρισμένα ως γέφυρες ή σήραγγες ώστε να διατηρηθούν οι ανισόπεδοι κόμβοι. Για τον σκοπό αυτό θα αξιοποιηθούν επικουρικά, όπου απαιτείται, οι ορθοφωτογραφίες του [Εθνικού Κτηματολογίου](http://gis.ktimanet.gr/wms/ktbasemap/default.aspx) καθώς επίσης οι χάρτες και αεροφωτογραφίες της [Google](https://www.google.gr/maps/), από τους σχετικούς ιστοτόπους.
* Προσθήκη αξόνων ακτοπλοϊκών γραμμών με ειδική κατηγοριοποίηση, χωρίς κατάτμησή τους (_αφορά μόνο το έργο: Επεξεργασία δεδομένων του OpenStreetMap Project για χρήση από εφαρμογές GIS - ΜΕΡΟΣ Β’: Επέκταση στην υπόλοιπη Ελλάδα_).
* Βελτίωση της κατηγοριοποίησης: τόξα σύνδεσης από και προς κεντρικούς δρόμους θα πρέπει να λαμβάνουν την κατηγορία του μικρότερης τάξης δρόμου που συνδέουν, ώστε να μη διασπάται η συνέχεια της κατηγοριοποίησης του ανωτέρας τάξης δρόμου.
* Προσθήκη λατινικής αναγραφής ονομασιών οδών.
* Ποιοτικοί έλεγχοι.
* Μετατροπές γεωγραφικών δεδομένων από σύστημα αναφοράς WGS’84 σε ΕΓΣΑ’87.
