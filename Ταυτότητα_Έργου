Περιγραφή Έργου:

Πολύ συχνά τόσο για ερευνητικά έργα όσο και για εμπορικές εφαρμογές απαιτείται η προμήθεια ενημερωμένων και
αξιόπιστων δεδομένων με καλή κάλυψη του οδικού δικτύου της χώρας, που να είναι διαχειρίσιμα από
Συστήματα Γεωγραφικών Πληροφοριών (GIS). Συνήθως, τέτοια δεδομένα για τον ελλαδικό χώρο δεν διατίθενται δωρεάν,
καθώς αποτελούν εμπορικά προϊόντα.

Το κενό αυτό έρχονται να καλύψουν τα δεδομένα οδικών αξόνων του [OSM Project](https://www.openstreetmap.org/),
το οποίο αποτελεί μία εξαιρετική πηγή δεδομένων χωρίς κόστος για τον τελικό χρήστη. Το OSM Project παρέχει
δεδομένα με εκτενή γεωγραφική κάλυψη που μπορούν να εξυπηρετήσουν πολλαπλές ανάγκες. Η λεπτομέρεια των δεδομένων
καθώς και η διαρκής ενημέρωσή τους από μία ευρεία κοινότητα χρηστών παρέχουν ένα πολύ καλό υπόβαθρο για εφαρμογές
που σχετίζονται με οδικά συγκοινωνιακά δίκτυα.

Στην πρωτογενή τους μορφή όμως, τα οδικά δεδομένα του OSM δεν μπορούν να χρησιμοποιηθούν άμεσα από αρκετές
εφαρμογές GIS, όπως εφαρμογές πλοήγησης, εύρεσης βέλτιστης διαδρομής κλπ., λόγω ορισμένων αδυναμιών που
παρουσιάζουν, όπως:

1. Μη ύπαρξη τοπολογικών κόμβων (nodes) στις περισσότερες διασταυρώσεις των αξόνων.
2. Ατέλειες και ασυνέχειες της κατηγοριοποίησης των οδικών αξόνων.




Σκοπός του έργου αυτού είναι η κατάρτιση μεθοδολογίας (καταγραφή διαδικασιών, παραγωγή scripts παραμετροποίησης GIS,
υποστηρικτικών αρχείων κλπ.) και η πιλοτική εφαρμογή αυτών στο οδικό δίκτυο του OpenStreetMap Project (OSM Project)
της Περιφέρειας Αττικής (πλην Νήσων), ώστε αυτό να καταστεί αξιοποιήσιμο από εφαρμογές GIS.





